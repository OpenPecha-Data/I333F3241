@/ /dpal ldan bla ma dam pa bsod nams rgyal mtshan gyi rnam par thar pa bzhugs/ // /bsod nams rgya mtsho'i gling las 'khrungs//bstan pa'i rgyal mtshan rtse la mchod//'gro ba'i
dpal mgon chos kyi rje//phrin las bzang po'i zhabs la 'dud//mi zad rgyan gyi sku gsung thugs//nyid kyi yon tan rgya mtsho las//rnam thar nor bu'i phreng ba gang //dad
pa'i snyim pas blangs te spel//lha dang bcas pa'i skyabs gnas khams gsum chos kyi rgyal po dpal ldan bla ma dam pa 'gro ba'i mgon po chos kyi rje bsod nams rgyal mtshan
dpal bzang po de nyid kyi rnam par thar pa brjod par ga la nus te/ nges par 'jam pa'i dbyangs nyid du shes par bya'o/ /'dir gsung ngag rin po che lam 'bras bu dang bcas pa
la yid ches shing khungs btsun

pa'i lo rgyus la nye bar mkho ba mdor bsdus cig brjod na/ skye ba brnyes pa dang / spangs rtogs kyi yon tan brnyes tshul phrin las kyis gzhan don ji ltar mdzad pa'i tshul dang
/ gsung ngag ji ltar 'phel tshul dang bzhi las/ dang po skye ba brnyes tshul ni/ bod kyi sprul pa'i chos rgyal khri srong sde btsan gyi nang blon chen po/ 'khon dpal
po che'i sras/ khri mdzes lha legs/ tshe la dbang phyug /klu'i dbang po srung ba/ /tshe 'dzin dang bzhi las/ tshe 'dzin gyi sras slob dpon padma'i dngos slob rdo rje rin
chen/ de'i sras shes rab yon tan/ de'i sras tshul khrims rgyal po/ de'i sras gtsug tor shes rab/ de'i sras dge skyabs/ de'i sras dge mthong / de'i sras bal po/ de'i sras
shAkya blo gros/ de'i sras chung ba dkon mchog rgyal po/ de dag thams cad dpal yang dag rdo rje phur ba la yi dam du mdzad pas dngos grub ci rigs pa thob pa sha stag byung
zhing / pha rol tu phyin pa dang / sngags rnying ma'i gzhung dang man ngag du ma la mkhas pa dge ba'i bshes gnyen gyi gdung brgyud bar ma chad pa'o/ /dkon mchog rgyal po'i
sras che ba sa chen kun dga' snying po/ de'i sras kun dga' 'bar/ bsod nams rtse mo/ grags pa rgyal mtshan/ dpa' chen 'od po bzhi las/ dpal chen 'od po'i sras sa skya
paN chen dang / zangs tsha bsod rgyal gnyis/ zangs tsha'i jo mo la chos rgyal 'phags pa dang / slob dpon phyag na gnyis/ phyag na'i sras dharmA pha la/ yang g.yog mo cig
la slob dpon ye 'byung byung ba las sras min zer zangs tshas len du ma 'dod pa la/ rje btsun chen pos sras yin par mkhyen nas bu tsha de yang long / mi res pus mo la bab
pa'i dus 'ong pa yin zhes lung bstan/ de'i sras bla ma bdag nyid chen po bzang po dpal/ de thams cad sngags dang mtshan nyid kyi gzhung man ngag rgya mtsho la mnga' 'byor
pa

mgon po 'jam pa'i dbyangs kyis byin gyis brlabs pa/ lha dang bcas pa'i gtsug rgyan du gyur pa 'ba' zhig yin la/ chos rje 'di nyid kyang mkhas grub du mas byin gyis brlabs shing
brten pa'i chos grwa chen po dpal ldan sa skya'i gdan sa de nyid du 'khon gyi gdung rabs dri ma med pa'i rigs yab bdag nyid chen po dgung lo lnga bcu bzhes pa dang /
yum sde chen po zha lu'i gtsug lag khang chen po sku zhang mgon po dpal gyi sras mo jo mo lugs skyes rab tu byung ba'i mtshan gzhon nu 'bum lo nyer bdun lon pa'i tshe/ chos
rje 'di lhums su 'jug pa ni yum gyi rmi lam du/ nyi ma'i 'od zer rgyas pa lto bar zhugs pa dang / g.yas ru gtsang po dus gcig la 'thungs pa dang / chu de la mi mang po
brgal bar chas pas/ de rnams chu la sgrol bar rtsom pa rmis te/ bo dong e'i bla ma 'khon ston pa la zhus pas khyed la sras sangs rgyas kyi bstan pa'i gsal byed chen po
zhig gam/ yang na stobs kyi 'khor los sgyur ba'i rgyal po lta bu bsod nams dang ldan pa cig bltams pa'i ltas yin zhes lung bstan/ chu pho byi ba'i lo sa ga zla ba'i tshes
brgyad kyi snga dro rin chen sgang gi bla brang gong mar sku 'khrungs/ de'i tshe sa g.yo ba dang / nam mkha' la 'ja' tshon 'khrigs pa/ kha'u gtsang ngo cher rgyas pa la
sogs pa dge legs kyi ltas mang du byung bas mi thams cad jo mo'i sras 'khrungs pa'i ltas a la la zhes dga' zhing ngo mtshar bar gyur to/ /mtshan yang rmi ltas dang mthun
par nyi ma bde ba'i blo gros zhes btags so/ /bla chen ti shrI kun dga' blo gros la sogs pa yab gcig yum mi gcig pa'i sku mched dgu 'khrungs pa'i mtha' ltag ni chos rje nyid
yin no/ /sras de gso ba'i ma ma kun dga' skyid ces pa la gtad de bskyed bsrings te/ rang bzhin gyis yid du 'ong ba/ gzugs mdzes shing blta na sdug pa/ kun gyi yid du 'ong
ba/ rang bzhin gyis spyod pa dang ngang tshul bzang ba/

khro ba dang 'khon du 'dzin pa dang bral ba/ gzhan la snying brtse ba dang / thams cad la byams pa'i thugs dang ldan pa/ gzhan gyis co 'dri ba dang bsdigs pa la sogs kyi rgol
bas glags mi rnyed pa/ skyes bu dam pa'i rnam thar bzod pa dang des pa'i ngang tshul can/ klog dang yi ge la sogs pa rig pa thams cad brda phrad pa dang / mthong ba tsam
dang / thos pa tsam gyis mkhyen pa/ rnam dpyod gsal zhing chags pa dang rnam par 'tshe ba la sogs pas srog chags dman pa la yang brnyas pa dang smod pa spangs pa/ zhi
ba dang dul ba la sogs yon tan du ma dang ldan par gyur to/ /gnyis pa lung rtogs kyi yon tan brnyes pa'i tshul ni/ 'khrungs nas zla ba gsum tsam nas ting nge 'dzin zab mo
la mnga' brnyes shing mngon par shes pa dang ldan pa chos rje nyan po ba bsod nams brtan pa las bde mchog dril bu pa'i dbang gsan/ de nas dgung lo gsum tsam bzhes pa na
mkhas grub chen po rong pa shes rab seng ges sku rim pa mdzad de/ gshin rje'i gshed dmar po lha lnga'i dbang bskur yang gsan/ de tsam na sgro smon can gyi bla ma bzang po
pa la sa lugs kyi 'jam dbyangs a ra pa tsa na'i lung nos nas bla mas kyang sgrub grogs mdzad de zla ba gsum tsam bsgrubs pas thugs rab thogs pa med pa byung / brtsams pa
thams cad kyi mgor yang 'jam pa'i dbyangs la mchod brjod mdzad/ de nyid la thog mar brtag gnyis kyi bshad sbyar mdzad/ dgung lo brgyad pa la rin chen sgang du sde snod 'dzin
pa du ma'i dbus su/ rgya bod kyi mkhas grub du ma dang / yab mes gong ma rnams kyi bzhed srol phyin ci ma log par rnam grangs du mas gsal zhing rgya che bar gsungs pas/
sde snod 'dzin pa thams cad kyang ngo mtshar zhing snyan pa'i grags pa sgrogs so/ /de nas yab yum la sogs pa la rab tu byung ba'i zhu ba nan cher zhus kyang yun ring
por ma gnang / rab tu byung ba la dka' las chen

po byung gsungs/ dgung lo bcu drug gi bar du bla ma bzang po pa dang bla ma gzhon nu dpal gnyis las pha chos brtag gnyis bde kye yo ga gsum la sogs pa sa lugs kyi dbang byin
rlabs lung man ngag mang du gsan cing phyag len phra mo yan chad thugs su chud par mdzad/ bla ma bzang po pa de nyid las sbyor drug /thugs rje chen po'i dmar khrid la sogs
pa zhus pas 'jam pa'i dbyangs kyis zhal gzigs pa la sogs pa ting nge 'dzin gyi sgo du ma 'khrungs so/ /yab las kyang bde kye sgrol ma'i dbang / chos skyong che chung
gi rjes gnang / thugs bskyed la sogs pa chos mang du gsan no/ /dgung lo bcu gcig pa la bla chen kun blo'i drung du dge bsnyen zhus/ dbu ma lugs kyi thugs bskyed/ bde kye
yo ga gsum la sogs pa'i dbang / chos skyong che chung / tshogs bdag dmar chen/ dkar mo nyi zla'i rjes gnang la sogs pa du ma gsan no/ /de nas sngags mtshan nyid kyi gzhung
lugs rgya mtsho'i pha rol tu son pa bla ma dpal ldan seng ge las tshad ma rnam 'grel la sogs pa'i mtshan nyid/ rdo rje phreng ba la sogs pa'i dbang byin rlabs/ lam 'bras
la sogs pa'i khrid man ngag /rgyud 'bum la sogs pa'i lung / bla ma de la bzhugs pa phal che ba gsan zhing thugs su chud do/ /dgung lo bcu bdun pa la gangs can gyi mkhas
grub thams cad kyis bsten pa'i 'dul ba 'dzin pa chen po/ jo gdan tshogs pa'i mkhan chen bsod nams grags pa dang / slob dpon mkhas mchog dpal ldan seng ge dang / grib tshod
pa bla ma bzang po pas mdzad de rab tu byung nas bsod nams rgyal mtshan dpal bzang po zhes mtshan gsol/ dgung lo nyi shu pa la dge tshul gyis mkhan slob zhus pa'i mkhan
slob rnams kyi dge slong gi mkhan slob kyang mdzad/ grib tshod pa bla ma don yod dpal ba dang / grogs ldan pa slob dpon grub rgyal ba la sogs pa dang

ba'i dge 'dun mkhas shing btsun pa bstan pa 'dzin pa'i gnas brtan chen po bcu bdun tsam gyi dbus su lcags mo lug dbo'i zla ba'i yar tshes brgyad kyi nyi ma bzhi cha shar ba'i
dus su bo dong bya rgod gshongs kyi gtsug lag khang du/ gcan po 'jam pa'i dbyangs don yod rgyal mtshan dpal bzang po dang sku mched gnyis bsnyen par rdzogs par mdzad do/
/mkhan chen bsod nams grags pa dang / mkhan chen bsod nams bzang po pa las 'dul ba mdo rtsa/ lung sde bzhi la sogs pa 'dul ba'i cha lag lag len dang bcas pas thog drangs
te/ chos kyi rnam grangs du ma gsan no/ /de nas bzung ste 'dul ba'i spang blang gi nyes ltung phra mo yang khyad du mi gsod cing / pham lhag sogs kyi nyes pas mi gos pa
yin no/ /yang dpal ldan sa skya'i chos lugs sangs rgyas nas da lta'i bar du snyan brgyud bzhis gdams pa bar ma chad pa'i byin rlabs kyi brgyud pa dang gdams pa dang ldan
pa'i sgrub rgyud kyi bstan pa 'dzin pa rnams kyi mchog /skyes bu dam pa rnams kyis bsten pa'i chos kyi rje brag phug pa chen po bsod nams dpal ba'i drung du/ gsung ngag
rin po che lam 'bras bu dang bcas pa'i dbang byin rlabs khrid man ngag thams cad lag len dmar khrid du gsan cing thugs su chud par mdzad de/ lus dkyil gyi dbang bskur ba'i
tshe/ lus dkyil gyi lha tshogs lus kyi gnas de dang de ru byon nas bzhugs pa'i snang ba byung / bde drod la sogs pa'i nyams rtogs bsam gyis mi khyab pa 'khrungs/ gzhan
yang bde mchog lo nag dril gsum/ gshed dmar lha bcu gsum ma/ 'jigs byed rwa lugs/ ma hA mA ya/ sgrol ma lha bcu bdun ma/ rigs gsum spyi dbang / phag mo skor gsum/ chos skyong
che chung la sogs pa'i dbang byin rlabs rjes gnang / chos rje khu dbon gyi bka' 'bum phal che ba dang / lung man ngag mang po gsan

te brgyud pa 'di las thob pa rnams la mthil du mdzad/ rtsa ba'i bla ma mchog kyang chos rje 'di la mdzad do/ /bla ma 'dis chos rje nyid la yang hor gyis gdan 'dren 'ong ba
'dug ste/ der byon na 'gro don chen po 'ong bar 'dug ste sku tshe thung bar 'dug /'on kyang 'byon mi dgos pa byed mkhan 'dra 'ong bar 'dug ces dang / bod 'dir dus skabs ngan
pa 'char zhing yun ring bsdad kyang mi legs pa mang po mthong bar 'dug ces pa dang / da lo bcu lhag tsam na mar sa skya pa la 'byung tshul la sogs pa ma 'ongs pa mang
po lung bstan to/ /yang gcen po kun dga' nyi ma dang / ti shrI kun dga' rgyal mtshan/ 'jam dbyangs don yod rgyal mtshan pa rnams las kyang thugs bskyed dang tshad ma la
sogs pa'i chos cung zad gsan/ kun spangs chen po'i bu chen chos rje brag kha ba grags pa seng ge las dus 'khor gyi dbang / sbyor drug /thugs rje chen po'i dmar khrid/ gcod/
gzer lnga/ dka' thub kyi skor la sogs pa mang du gsan/ bla ma sron pa chos dpal bzang po pa las sbyor drug /khong pa rang gi lugs srog rtsol gyi man ngag /gshin rje'i
gshed kyi chos skor la sogs pa mang du gsan/ skad gnyis smra ba'i dbang po/ dpang lo tsA ba blo gros brtan pa las dbu ma skor/ phar tshad mngon sum/ sgra dang snyan ngag
/sems 'grel skor gsum la sogs pa mdo sngags kyi gzhung 'grel du ma gsan no/ /yang thams cad mkhyen pa bu ston rin po che pa las 'phags dus yo ga gsum la sogs pa chos kyi
sgo bsam gyis mi khyab pa bla ma de nyid la mnga' ba rnams phal cher gsan cing thugs su chud par mdzad do/ /yang rgyal sras rin po che thogs med pa las khams gsum rnam rgyal
gyi dbang la sogs pa mdo sngags kyi lung man ngag du ma gsan cing thugs su chud par mdzad do/ /yang gan pa rin chen rgyal mtshan pa las gur rigs bsdus/ gsang 'dus

'phags zhabs/ phyag rdor bde khros/ 'khor chen/ tshe dpag med grub rgyal ma/ sa lugs kyi yang phur/ rnam 'joms bir lugs la sogs pa'i dbang dang / pu tra la sogs pa'i rjes gnang
mang du gsan/ yang jo gdan mkhan chen gzhon nu mgon po las dbang byin rlabs/ mdo rgyud kyi gzhung 'grel man ngag phran mang po rnams rtsad bcad cing gzhan la zhu ru
btang nas mang du gsan/ yang mkhan chen byang chub rtse mo las sgra snyan ngag la sogs pa gsan sbyong mdzad cing / dzam nag la sogs pa'i man ngag kyang ci rigs par gsan gsungs/
gzhan yang rigs dang yon tan la sogs kyi khengs pa mi mdzad par gang la ci la mkhas pa su la yang 'dri ba dang / rang gzhan la chos kyi dag ther kho na mdzad pas bstan
pa gsal bar mdzad/ tha na bya bral ba la sogs pa phal pa cig la'ang mnyam 'grogs su mdzad nas chos gdams ngag cung zad shes pa tsam yang phan tshun brdar sha gcod pa
so so'i blo la nges par mdzad cing gangs can gyi khrod na theg pa gsum gyi chos kyi bka' lung man ngag rnam par dag pa 'gyur ro cog phal mo che gsan cing / sbyor byung gi
brtson 'grus phul du byung bas bla ma so so'i bzhed srol/ gsung sgros phyag len rnams ma 'dres par thugs su chud par mdzad do/ /gzhan yang sku gzugs mchod rten la sogs
pa'i chags tshad/ gser 'gyur la sogs pa bzo'i rigs du ma dang / yan lag brgyad pa la sogs pa gso ba rig pa'i gzhung man ngag lag len du ma mkhyen par mdzad/ saM skr-i ta
la sogs pa'i rgya dkar nag /hor bod la sogs pa'i yi ge dang / sgra'i bye brag du ma mkhyen la/ de dag gi don spyi dang rang gi mtshan nyid phyin ci ma log par mngon sum dang
rjes dpag lung tshad ma'i sgo nas gtan la 'bebs pa la thogs pa med pa'i gtan tshigs rigs pa dang / theg pa

gsum gyi sde snod gsum spyi dang / so so'i khyad par ston pa'i gzhung man ngag phal mo che gsan cing thugs su chud de/ rje btsun bsod rtse chu bo ganggA tshun chad na gsan
rgya che bas bod du 'gyur ro cog la ma gsan pa tsam med par byed la/ de tsam cig ngas kyang bya bsams pa'i go cha gyon pa yin te/ hor gyis gtses pas cung ma grub/ gzhan rnams
kyang bstan pa la bsam la de bzhin go cha bskyed dgos gsungs so/ /gnyis pa spangs rtogs kyi yon tan bslab pa gsum ji ltar mnga' na/ so thar byang sems rig pa 'dzin pa'i
bslab bya srung sdom rnams mig gi 'bras bu ltar gces par bsrungs shing / bstan pa spyi'i dmigs rkyen so sor thar pa'i spyod pa gtso che ba la dgongs nas sha chang phyi
dro'i kha zas tha na gos phu dung ma gyon pa la sogs pa 'dul ba dang 'gal ba phra mo tsam yang spangs te/ dge slong gi khrims nyis brgya lnga bcu rtsa gsum 'dul ba nas
ji ltar gsungs pa bzhin phyag len thebs par mdzad pas rab tu byung ba rnams la 'dul 'dzin rab cig gi dmigs rkyen bstan pa la khur bsnams pa yin no/ /byang sems kyi bdag gzhan
mnyam pa dang brje ba'i byang chub kyi sems mnga' ba ni rang gzhan thams cad bde bar 'dod/ sdug bsngal bar mi 'dod pa snyam pas/ dgra gnyen tha mal pa su yin yang brnyas
pa dang khyad du gsod pa la sogs pa gzhan la gnod pa dang / rang phyogs bzung ste gzhan phyogs sun 'byin pa'i thugs mi mnga' ste/ tha na drung gi gzims khang byang chub
rdzong zhes bya ba'i dge ru 'brog sde cig la stod byang gi sa cha la gnyen tshan 'dra'i stobs kyis bros pas ma gcig la sogs pa rin chen sgang gi nye gnas rnams na re/
de pa rtsad bcad nas 'gugs pa yin zer ba la khong par rang byang ngos dga' ba yin yang gang bde la btang dgos gsungs nas/ gzhan mi dga' ba dang mi 'dod pa rnams thams cad
du spong zhing / rang rang so so ji ltar

dga' ba de'i mthun phyogs kho na mdzad de/ gzhan gyi 'dod pa sgrub pa'i gegs rnam pa thams cad du mi mdzad par snang zhing / gzhan la phan pa dang bde ba 'ba' zhig ci nus su
sgrub par mdzad de/ tha na skye bo dman pa sprang po cig gi lam du mig na ba la sogs pas kyang zhus na de'i mdun du bzhugs te/ ljags chab bam/ gdams ngag sman sbyor la
sogs pa thabs ji ltar mnga' bas phan 'dogs shing pha mas bu la bya ba bzhin mdzad pa 'di ni kun gyis mthun snang du grub pa'o/ /gzhan yang bdag pas gzhan gces par 'dzin pa'i
byang chub kyi sems mnga' ba ste/ dpal ldan sa skya pa'i gdung rabs rtsod med bod shing sgo can gyi bdag po 'phags pa rin po che'i gzhi thog gi gdan sar mnga' phul te/
gu shrI'i mtshan dang / dam kha la sogs gong nas 'ja' sa dang / gnang sbyin yang yang byung / gdung brgyud thams cad kyi gtso bor gyur pa yin pas/ 'chad nyan la sogs pa'i
bstan pa'i bya ba dang / sde dang rgyal khams chos bzhin du skyong ba la sogs pa'i thugs kyi go cha chen po bgos na yang / zhal ngo gdung brgyud mang bas/ rang rang so
so nas sa skya'i bdag po bya bar 'dod pas/ sa skyar bzhugs tsa na sku bsod dang mnga' thang la mi 'cham pas/ so so nas 'khrug long dang rang gzhan thams cad chags sdang
mi dge ba stobs chen 'phel ba'i rnam 'gyur mang po gzigs nas/ rang gi 'jig rten 'di'i 'khor longs spyod gog pa dang / mnga' thang bde skyid thams cad la gces par 'dzin pa/
'jig rten chags sdang gi khyu nas bud de/ gzhan ji ltar 'dod pa bzhin byed du 'jug pa de nyid chos dang mthun par dgongs nas gzhan ci dgar bcug cing dga' mgur mdzad de/
rang nyid dgas kong la sogs pa gzhan la gnod par mi 'gyur ba'i gnas/ bdag g.yeng ba med pa rnams su 'jig rten gyi bya ba thams

cad dor nas/ sems can gyi don du bstan pa rin po che'i khur bsnams te/ de yang phyogs ris kyi sde skyong ba dang / longs spyod mnga' thang la mi 'cham pa'i sgo nas sde 'khrug
dang / rgyal khams kyi yo byus yin zer nas g.yo sgyu khram gsum gyi mi dge ba du mas rang gzhan thams cad phung zhing mi dge ba 'phel ba'i bya ba byed pa rnams sems can
gyi don dang bstan pa'i zhabs tog byed pa ma yin te/ gzhan chos la 'jug pa la rang chos bzhin byed dgos pas/ rang chos bzhin byed pa ni bslab pa gsum la nan tan byed pa
de nyid sangs rgyas kyi bstan pa 'dzin pa dang / sems can gyi don yin gsungs nas chos rje nyid kyang sangs rgyas kyi bstan pa dang sems can la dgongs nas sngon gyi mkhas
grub rnams kyi tshul la zhugs te/ gsung rab las ji skad bshad pa bzhin bslab pa gsum la nan tan du sgrub pa lhur len cing chos bzhin du mdzad do/ /tha na phu gsum byang
gi khang stong cig tu zhag sa cig mdzad pas/ de'i yul pa rnams kyis ngo ma shes nas/ mi med kyi khang par sdod pa zer nas/ drung skor rnams la brdeg 'tshog byas/ spyad pa
mang po khyer yang rje ba nyid kyis bar mdzad de/ bza' rgyu dang la la khyed khyer la mi mkho ba rnams nged la gtod gsungs pa dang / drung skor rnams 'di pa la len byed
zer bas/ rje'i zhal nas 'o cag la 'di ka 'dra byung ba'i lang su la yang ye ma zer cig /ma gcig pas gsan na 'di pa lan 'don no zhes gzhan la gnod pa byung gis dogs pa'i dam
bzhag cher mdzad do/ /de la sogs te bdag pas gzhan gces par 'dzin pas rang nyid kyis 'jig rten gyi bya ba rnams la ches cher mi 'dzin cing / gzhan gyi 'dod pa gang zhus
kyang de'i mi ngo bzlog par gzhan ji ltar 'dod pa bzhin byed du 'jug pa ste/ gzhis ka bzang po dang phyag rdzas kyi dngos po bzang zhing bsam gyis mi khyab pa rnams gnyer
ba la sogs pas rang dgar longs spyod pas mi

la la dag na re chos rje pa 'di yang phyag rdzas rnams don med la za ru 'jug cing su dpral ko mthug mthug gis gang zhu zhu/ rang phyogs zhabs tog byed pa bas gzhan phyogs nas
gnod pa 'chol tshad byed pa tsho la thugs rtsis che zhing thugs la 'dogs pa dgra gnyen ngo mi shes pa zhig ste/ 'jig rten gyi 'dun ma dang tshe 'di'i dpon 'ong ba de min/
mgo 'don bdag gnyer zhun gzhan la yod pa yin te zhes skye bo thams cad smra mod/ skyes bu dam pa rnams tshe 'di'i ched du rang phyogs gces par bzung nas skyong / gzhan
la sdang bas sun 'byin pa ni dam pa ma yin pas/ chos rje nyid ni dgra gnyen thams cad mnyam pa nyid du dus tshod gnas skabs bstun na ji ltar phan 'dogs par nus pas phan
bde la 'god par mdzad pa zhig go zhes dam pa rnams ni chos rje nyid la bsngags par mdzad do/ /rig pa 'dzin pa'i dam tshig nyi shu la bslab tshul gsum dang / nyin zhag phrugs
gcig la lam dus kyi dbang bzhi rgyas bsdus gang rung rdo rje 'chang nas da lta'i bar du brgyud pa bar ma chod pa len pa dang / rgyun dang khyad par gyi dus su bshags
sdom la sogs pas dus rtag par rig pa 'dzin pa'i dam tshig dang sdom pa rnam par dag pa dang ldan pa'i rdo rje 'dzin pa tshad ldan yin no/ /mdor na gsang sngags kyi sgo nas
pha rol tu phyin pa drug gam bcu la rtag par spyod pas dus 'da' zhing / bsdu ba bzhis sems can gyi don mdzad pas tshul khrims gsum rnam par dag pa dang ldan pa'o/ /'phan
yul gyi dro ba kun mkhyen zhes pa/ pha dam pa dang sha wa ri dbang phyug la sogs pa zhal gzigs shing gsung gleng yod pa sgrub pa kho na la bzhugs pa'i mkhas pa chen po
cig bzhugs pa'i ting nge 'dzin gyi snang ba la nyan po dgon pa na bcom ldan 'das shAkya thub pa 'khor mang po la chos gsung gin 'dug pa cig byung bas/ zhag 'ga' nas chos
rje pa der byon nas phar phyin

gsungs pas de'i ltas su 'dug gsungs pa dang / de'i dus su stod lung nas dge bshes shes rab rdo rje bya bas grogs po mang po dang bcas pa chos rje'i drung du mjal du 'ong pas/
chos rje nyan po chos khri'i kha na bzhugs pa rgyang ring po nas 'jam pa'i dbyangs nyid 'od zer dang bcas nas chos gsungs pa mngon sum du mthong bas/ rang dbang med pa
dad pas lag pa'i sor mo rnams bcad de maNDal du bkod nas phul kyang de la ljags chab btab byin rlabs mdzad pas rjes mi mngon pa sor mo sos pa byung ba la sogs pa'i dag pa'i
snang ba dang byin rlabs dang nus pa du ma thob pa byung ngo / /gnyis pa lhag pa shes rab kyi bslab pa ni/ rang gzhan gyi grub pa'i mtha' rgya mtsho lta bu'i pha rol
du son cing bden gnyis dbyer med kyi gnas lugs de kho na nyid rtogs te/ kun rdzob 'khor 'das kyi chos thams cad kyi rten cing 'brel par 'byung ba'i rgyu rkyen la yid ches
shing thabs la mkhas pas rgyu lam 'bras bu'i blang dor gyi cha la ma rmongs kyang kun rdzob de nyid don dam par skye 'gag gnas gsum dang bral ba'i dbyings rang bzhin gyis
stong pa nyid bden gnyis dbyer med chu nang gi zla ba dang / lkugs pa'i rmi lam bzhin brjod bral du sgro 'dogs chod pas/ gnas lugs phyin ci ma log par rtogs pa'i shes rab
kyi 'chad rtsod rtsom pa'i tshul ches phul du byung bas shes bya'i dkyil 'khor la mi 'phrogs pa'i mkhyen rab tshad med pa mnga'o/ /gsum pa lhag pa ting nge 'dzin gyi bslab
pa ni/ kun rdzob kyi bden pa zag bcas zag med du gnas gyur pa'i cha dang / don dam chos nyid rtog bcas rtog med du mngon du gyur pa'i cha dang / spangs rtogs kyi ye
shes mngon du gyur pa'i yon tan kyang bsam gyis mi khyab pa mnga' ba rnams ni gzhan gyis tshad bzung bar mi rung bas shes par mi nus so/ /cung zad brjod na dbang bzhi'i ye
shes ting nge 'dzin gyi sgo bsam gyis mi khyab pa la mnga' 'byor pa'i rtags ni/ dbus su dus

gcig gi tshe/ srod cig dge bshes 'dra dang chos kyi gsung gleng mdzad pa'i don tshigs bcad du drung nas mdzad bsnyel dgos nas mun nag la phyag yig mdzad/ mi nyag sher rgyal
drung na yod pas/ drung nas phyag yig byang drags pas rgyus thog nas 'ong pa lags sam zhus pas/ 'am 'bu la 'od gsal gyi snang ba zla ba shar ba'i snang ba tsam cig rgyun
du yod pas bris pa yin gsungs te/ sang bltas pas nyin par bris pa dang khyad mi 'dug pa dang / mngon par shes pa la sogs pa ci rigs pa mnga' zhing lung ston pa la sogs pa
mnga' ste/ dge bshes cig chos rdzong nas gong dkar du 'gro ba cig gis phyag dbang dang sku khams zhus pas/ phyin pa legs par 'ongs lhag pa'i lha dang mjal bar 'dug gi ces
gsungs pas/ g.yas ru la 'gro ba'i tshe ko ba'i nang nas yid dam dran par byas te gsol ba btab pas/ srin po ri ngos kyi nam mkha' la 'khor lo bde mchog zhal mthong / ting
nge 'dzin dang rtogs pa bsam gyis mi khyab pa skyes pas chos rje nyid la rdo rje 'chang dngos kyi mos pa skyes zhes pa dang / rang rang so so'i snang ngor mang du gsungs
shing / de dang de'i dus su la las ma go /yang dus phyis chos rjes gsungs pa de ma 'ongs pa mkhyen par shes pa yin/ yang chos rdzong du dbang bskur ba mdzad pa cig gi
tshe/ dbang rdzas rdo dril rim pas gtad pa na bla ma legs pa bya ba phal pa cig yod pa de'i mdun du slebs tsa na/ drung gis phyag dril khyer shog gsungs nas gnang ste/ phyis
gsang phu brag nag gi gdan sa byas pas gsang sngags kyi lag len la de bas 'gro don che ba med pa cig byung ba dang / bdag la yang gzhon dus khyod kyis khrid gnyer gyis
shig gsungs pas phyis khrid 'dra 'debs dgos pa'i rten 'brel du go /sgom chos kyi gnad dang lag len mang du thos shing mthong bas sku drin che bar byung ba dang / gzhan
yang / gsum pa phrin

las gzhan don ji ltar mdzad pa'i tshul ni/ bsdu ba bzhi'i sgo nas gong ma'i gnang sbyin la sogs pa/ bla ma/ dpon chen/ rgya bod kyi sde pa/ gra pa bu slob dad pa can rnams
kyis phul ba dang / phyag rdzas bsam gyis mi khyab pa byung ba rnams bla ma gong ma rnams kyi nang rten phyi rten/ g.ya' lung 'jag gshongs la sogs pa de dag gi zhig gsos
dang / bsam yas kyi gtsug lag khang zhig gsos/ lha sa'i jo bo'i khri rgyab gsar du spos pa/ chos rdzong dang bo dong e ru gtsug lag khang chen po g.yu thog can/ dge 'dun
gyi kun dga' ra ba chen po dang bcas pa bzhengs pa dang / gzhan yang sku gsung thugs kyi rten bzhengs pa/ sbyin gtong mdzad de thog mar bla ma rnams kyi nang rten dang thugs
dam la thub pa'i gser sku khu tshad ma gdung ring bsrel du ma bzhugs pa cig bzhengs nas rab gnas mdzad pa'i dus su bcom ldan 'das thub pa'i phyag las bdud rtsi 'o ma'i
rgyun lta bu 'dzag pa gsol ba rmis pas ting nge 'dzin dang rtogs pa brtan po mang po 'khrungs nas rten 'brel legs po cig byung bas nga skyid du song gsungs/ rten gsungs
mang po'i drung du/ gdugs/ rgyal mtshan/ rnga bo che dang / dkar me la sogs pa mchod pa'i bye brag bsam gyis mi khyab pa phul bas/ dad pa can gyi bsod nams bsags pa'i bstan
pa'i rgyun 'phel ba'i dmigs rkyen mdzad pa yin no/ /bo dong dang bsam yas su dbus gtsang gi sa cha la bzhugs pa'i chos sde chen po'i bla ma mkhan slob/ sde snod 'dzin
pa'i dge 'dun rgya mtsho lta bu spyan drangs nas/ chos rje'i drung nas thugs bskyed gsungs pa la sogs pa chos kyi 'khor lo rgya chen po bskor te/ zang zing gi sbyin pa gser
dngul/ gos dar/ ja snam dang / nas kyi phung po ri rab tsam gsum gyi thog drangs pa'i 'dzam bu'i gling pa'i 'byor pa'i bye brag phun sum tshogs pas dge ba'i bshes gnyen
rnams la 'bul ba dpag tu med pa dang / dge 'dun dang skye bo'i tshogs grangs med pa la gser la

sogs te zho re re'i gral 'gyed dang / nas kyi rgyugs 'gyed dang bcas pa mdzad pas/ thams cad ngo mtshar zhing yid tshim par mdzad/ ti shrI kun blo'i chos 'khor gyi rjes la
rgan gsum gyis dran nas de lta bu ma mthong zhes grag go /gzhan yang thos bsam sgom gsum mdzad pa mang po'i mthun rkyen sbyar ba dang / dbul zhing phongs pa rnams la zas
gos la sogs pa ci nus su sbyin pa mdzad de/ sgrub mchod/ gsung sgrogs/ dge 'dun gyi bsnyen bkur la sogs pa/ bstan pa dang sems can gyi don 'ba' zhig gi phyogs su gtong bar
mdzad/ chos kyi sbyin pa ni sa skya la sogs par/ rgyud gsum man ngag dang bcas pa/ rnam 'grel/ spyod 'jug la sogs pa dang / snye thang dang bo dong du dus 'khor 'grel chen/
gsang 'dus/ phar tshad mngon gsum la sogs pa dang / bsam yas la sogs pa gang du gshegs pa dang bzhugs pa'i sa phyogs der mdo rgyud bstan bcos man ngag du ma'i bshad
srol dang / dbang byin rlabs/ sems bskyed/ dge slong dge tshul la las kyi cho ga 'chad pa dang / rtsod pa dang / bka' bstan bcos man ngag du ma'i bshad srol dang dgongs 'grel
rtsom pa mang po mdzad pas/ gangs can gyi khrod du chos lugs rnam par dag pas bstan pa rin po che nyi ma'i 'od zer las kyang ches lhag pa ltar gsal bar mdzad cing /
lus can dpag tu med pa mtho ris dang / thar pa dang / thams cad mkhyen pa'i lam la bkod do/ /skyabs kyi sbyin pa ni/ mi nag can la sogs te drung du skyabs 'tshol ba du ma
yang byams pa chen pos nye bar 'tshe ba du ma las bskyangs pa dang / su la yang tshig rtsub ngan smra la sogs pa zhal gyi sgo nas mi 'byung ste 'jam zhing snyan la tshad
mar gyur pa don dang ldan pa bzung bar 'os pa dang / sku gsung thugs kyi spyod pa thams cad dge ba 'ba' zhig gis dus 'da' bas gdul bya rang rang gi

'dod pa grub cing bsam pa tshim par mdzad pa gnas skabs dang mthar thug gi bde ba du ma la bkod do/ /dgung lo drug cu re bzhi pa la chos rdzong du bstan pa'i gsal byed dge
ba'i bshes gnyen mang po la nga'i dbang bskur byed pa'i tha ma yin/ da lan shog gsungs nas dpal dus kyi 'khor lo'i dkyil 'khor du dbang bskur/ de'i tshe me tog gi char chen
po bab/ mgur cham cig la brten nas sku khams cung zad ltem yang / yar lung du chos 'khor la gdan 'dren pa la/ chos rdzong nas 'jang gi gtsug lag khang du gzims/ song chu'i
ko ba la byon pa'i tshe/ 'di rang nga'i ko ba'i tha ma yin nam gsungs/ 'on kyang rdor chag phebs pas rdo rings kyi rtsa nas gtsug lag khang la phyag grangs las 'das
pa dpag tu med pa mdzad/ rdo rar chag phebs pa'i nub mo/ /khar sang 'jang du bsdad pa'i nub mo de so ma bsod gsungs/ de ci lags zhus pas/ de nub dbus kyi lha 'dre thams cad
yin zer ba'i 'bag gyon pa dang / 'cham sku 'dra dang / sems can gyi rigs gzugs sna tshogs pa mang po zhig 'dus nas mdun du gral ka 'dra cig byas nas zhu ba bya rgyu yod
pa yin zer/ de'i nang gi bud med cig la khyod kyis zhu ba gyis la 'di nas gzhan du mi 'byon par gsol ba thob zer ba'i snang ba cig byung / de rang chos rdzong gi gzhi bdag
mo de yin pa'i rigs su 'dug gsungs/ 'o na da rung byon pa mi 'thad dam zhus pas/ da bsam yas su bsdad pas chog gi gsungs/ bsam yas su phebs nas zhi ba 'tsho'i dbu thod
gdan drangs nas 'di 'o cag bod la bka' drin che ba yin gsungs nas de la nyin re bzhin sku khams kyis mi lcogs bzhin du/ phyag brgya rtsa dang / mchod pa rgya cher mdzad
nas smon lam dpag tu med pa mdzad/ bsnyung ba'i tshe dga' ldan pa'i lha yin zer ba cig gis rin po che'i khri cig dang / sgrom bu cig khyer nas bla ma gdan 'dren pa yin zer
ba'i snang ba cig byung gsungs/ bzhugs par gsol

ba btab pas khong rnams res cig log song gsungs/ yang skabs shig na da nang tho rangs mkhan chen bu ston rin po che bzhugs pa'i sa cig na/ rdo rje rnal 'byor ma yin snyam pa
cig 'dug pa/ mkhan chen bu ston pa na re/ 'di mkha' spyod ma yin no gsungs pa'i snang ba cig byung gsungs/ sku nas gzhon dus su yang / pha dam pa/ kha che paN chen/ sa
skya paN chen la sogs pa dang mnal lam du mjal zhing / yang nyin gcig phyag mdzub kyi tshigs la tshod mdzad nas/ 'di ka tsam pa'i de bzhin gshegs pa mang pos zhing 'di thams
cad gang 'dug gsungs/ sa skya pa'i gdung rabs yin nges pa rnams la ni/ birWa pa la sogs pa bla ma gong ma rnams zhal gzigs pa dang lung ston pa la sogs pa nges par 'byung
ba yin par 'dug pas/ chos rje la yang bla ma gong ma rnams sam/ dag pa'i zhing khams 'dra gzigs pa lags sam zhus pas/ de tsho thams cad khar song nas mang du byon nas
bzhud zin pas khyod kyis ma tshor ram gsungs/ de zhib tu ma byung zhing zhu ba yang ma byung bar snang ngo / /dgung lo drug cu re bzhi bzhes pa'i yos lo zla ba drug pa'i
bcu dgu'i nyin/ thams cad mthun snang du grub par dri zhim po dang ldang ba byung bas/ khyed rnams kyis spos ci bsregs pa yin/ sus kyang ci yang bsregs pa mi 'dug pas/
lha'i dri bsung gis kun nas khyab pa byung / nyi shu'i nyin gsung chems kyi zhal ta mang po gnang / khyad par du skur ba'i gzhi byung gis dogs nas/ ngas lo bcu bdun la rab
tu byung ba nas/ deng phan chad 'dul khrims la ngo lkog med par rnam par dag pa yod pas/ nga la rab tu byung ba dang / bsnyen par rdzogs pa byas pa thams cad yid brtan
du rung ba yod ces gsung shog mdzad/ de thams cad dpang du bzhag ste nan tan du mdzad do/ /ji srid bsnyung gi bar la'ang thugs dam gyi rim pa thams cad chags pa'i skabs med
cing / khyad par du nyi shu lnga'i nyin yang phyag gis phreng ba 'dzin shugs

med bzhin du/ drung na gnas pa kun la phreng ba'i sne mo dang grangs 'dzin du bcug nas bsnyen pa'i rim pa rnams mdzad do/ /nyi shu lnga'i nyi ma phyed tsam na mchod pa dang
gtor ma bzang po shoms gsungs/ bshams pas sngags dang phyag rgya ting nge 'dzin gyis byin rlabs rgyas par mdzad nas yi dam mang po'i sngags dang phyag rgya mang po mdzad
nas phul te/ gsol ba btab/ smon lam yang mang po mdzad nas/ dgongs mo'i tshe/ do nub mar me gsal po grab gyis/ khyed rnams la brel pa cig byung nyen yod do gsungs/ thugs
dam gyi rim pa thams cad grub/ srod kyi dus su zhabs drung na gnas pa kun la khyed rnams res cig rang sar rgyugs gsungs nas song / chen po rin rgyal dang / dge bshes bzang
rgyal gnyis zhabs drung na yod pa'i tshe/ 'o da ran byung gsungs nas bzhengs pa'i tshul mdzad gin 'dug /zer ma cig 'ong ba lags sam zhus pas/ min nga rang la rgyus cig
bdog gi cog ge ma reg par zhog cig gsungs nas/ 'di 'dra ba'i bde ba/ mi 'gyur ba'i bde ba/ 'dzag med kyi bde ba zhes sogs dang / rdo rje'i tshig /thig le stong pa 'gyur
med drug /dbu ma'i thig le/ stong pa nyid kyi thig le zhes brda'i tshig mang po gsungs shing gzugs sku'i bkod pa 'od gsal du 'jug pa'i rim pas don dam chos sku'i ngang du
thim pa las bzhengs te/ zung 'jug bde ba chen po'i sku mngon du mdzad pa zhig tu nges te/ de yang rgyud dang man ngag thams cad mthun par dbang po rab tshe 'di la zung 'jug
gi bde ba thob ste grub mtha' snyegs/ 'bring tshe 'dir kun rdzob dang don dam pa'i bden pa gnyis skyes bu gom pa 'dor ba bzhin res 'jog tu rgyud la skye ba/ spyod pa
gsum gyis mtshams ma sbyar na zung 'jug mi thob pa la/ 'chi kha'i rkyen gyis rlung sems kyi mdud pa grol zhing / des spyod pa'i tsha ba byas nas sngar gyi bden pa gnyis so
so'i ting nge 'dzin gcig tu 'dres nas zung 'jug gi bden pa

mthong ste grub mtha' snyegs par bshad pas 'dir ni de yin par mngon te/ mi 'gyur ba'i bde ba/ 'dzag med kyi bde ba zhes gsungs pa ni lhan cig skyes pa'i ye shes zung 'jug gi
bden pa mthong ba de yin par bshad pa'i phyir ro/ /dbang po tha ma tshe 'dir kun rdzob kyi bden pa'i ting nge 'dzin ma rdzogs shing / mi brtan la/ don dam bden pa cung
zad mthong yang brtan pa ma thob pas/ 'chi khar zung 'jug mi thob pas bar do'i snang ba shar ba na sngar bden gnyis kyi ting nge 'dzin cung zad skyes pa la brten nas/ bar
do'i gdams ngag dran pa tsam gyis zung 'jug thob bo/ /dbang po tha ma'i yang tha ma ni/ tshe 'dir kun rdzob bden pa'i ting nge 'dzin cung zad ci rigs pa skyes na skye ba
phyi ma'am/ ting nge 'dzin ma skyes kyang lam la goms shing dam tshig dang sdom pa ma nyams na skye ba bdun nam bcu drug na grub mtha' snyogs par bshad pas/ chos rje nyid
ni 'chi khar grub mtha' snyogs pa'i rtags gong du bshad pa dang / lhag pa'i lha dang dpa' bo mkha' 'gros bsu ba byung ba la sogs pa rnams snang ba'i phyir nges pa'o/ /zhi
bar gshegs pa'i snga dro sa g.yo ba chen po dang / nam mkha' la sgra chen po thams cad kyis tshor ba byung zhing / me tog gi char bu yug ltar du bab cing gdung bzhu ba'i
tshe nam mkha' la 'ja' tshon 'khrigs/ me tog gi char bab/ sku gdung ring bsrel mang du byon/ dbu thod ril por byon pa rin chen sgang gi nang rten du bzhugs su gsol/ sa
skya la sogs par gdung gang du spyan drangs pa'i sa dang / zla mchod dag gi tshe yang me tog gi char chen po 'bab pa mi thams cad kyis mthun snang du mthong ngo / /bzhi
pa de las lam 'bras bu 'phel ba ni gsung ngag dar na dgongs shing chos 'di'i bdag po yin pas mkhas grub du ma la zhus nas gnang bas/ gzhung man ngag rtogs pa'i rgyud 'dzin
gangs can gyi khrod na bsam gyis mi khyab pa bzhugs te/ chos rje nyid kyi lam 'bras kyi khrid yig lo rgyus gzhung bshad

la sogs kyi yig 'jog mdzad pas deng sang gi bshad pa nyams len phal cher du dar zhing rgyas par mdzad de 'phel lo/ /'gro ba'i skyabs mgon chos kyi rje'i/ /bka' drin gyis bskyangs
dpal ldan gyis/ /rnam thar mdor bsdus 'dir bkod pas/ /skye ba kun du bla ma mchog /mnyes byed dam chos mdzod 'dzin cing / /don gnyis lhun grub sangs rgyas shog /chos
kyi rje de nyid kyi zhabs rdul spyi bos len pa dge slong dpal ldan tshul khrims kyis rang gis cung zad thos pa bris pa'o//

